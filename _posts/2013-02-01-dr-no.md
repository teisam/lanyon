---
title: Dr. No
author: teisam
layout: post
permalink: /2013/02/01/dr-no.html
categories:
  - film
---
[Dr. No][1] (1962) er den første filmen om [James Bond][2], agent 007. [Terence Young][3] regisserer, mens [Sean Connery][4] er den første som spiller den ikoniske agenten, og etter manges mening den beste. Jeg er tilbøyelig til å være enig, Sean Connery har en fremstilling og tone som gjør at han eier filmlerretet. De eneste som kan konkurrere om dette etter min mening er de to siste. Men mer om det når jeg kommer til de filmene.

Den britiske etterretningen mister kontakten med sin stasjon på Jamaica og de finner fort ut at de som jobbet der ble drept. Og naturligvis blir James Bond sendt dit for å etterforske. I tillegg skal han også samarbeide med CIA for å finne ut om drapene har noe med at noen forstyrrer rakettoppskytninger fra Cape Canaveral. Dette er jo starten av romkappløpet. Her blir vi også kjent med CIA-agenten Felix Leiter, en rollefigur som vi kommer til å møte ofte i filmene, og Quarrel som er en lokal CIA-agent.

Handlingen gjør at Bond og Quarrel etter hvert kommer seg ut til en øy som heter Crab Key. Bortsett fra en lettere rasistisk behandling av Quarrel (&laquo;fetch me my shoes&raquo; m.m) er det her vi også møter Honey Ryder, spilt av [Ursula Andress][5]. Scenen der vi ser den blonde skjønnheten stige ut av havet er minneverdig, men herregud så dum filmskaperene gjorde rollefiguren. De tok fordommen om blondiner og løp amok med den.

Bond og Ryder blir fanget og transportert ned til Dr. No sitt hemmelige hovedkvarter under vann. Her forteller Dr. No om SPECTRE (SPecial Executive for Counter-intelligence, Terrorism, Revenge, and Extortion) og hvordan han ødelegger for rakettoppskytningen med sin atomdrevne radiostråle. James greier etterhvert å rømme fra sin celle, frigjøre Honey, og ødelegge Dr. No sin hemmelige base.

Til å være en serie som nå har holdt på i 50 år er det mange ting som gjør Bond til Bond som allerede fra første film. Introen der 007 gjør noe urelatert til filmen vi skal se er med, introen med geværløpet og Bond som kommer fra høyre og skyter, samt sangen som spilles under den stilistiske tittelsekvensen. Hovedskurken med sin hemmelige base og fullt av lakeier.

Er Dr. No en god film? For sin tid var den nok det, selv om det naturligvis ser veldig gammeldags ut nå ettersom den baserer seg på en god del spesialeffekter for sin tid. Men samtidig, den inneholder mange av det vi anser som bondklisjeer.

 [1]: http://www.imdb.com/title/tt0055928/?ref_=fn_al_tt_1
 [2]: http://en.wikipedia.org/wiki/James_bond
 [3]: http://www.imdb.com/name/nm0950109/?ref_=tt_ov_dr
 [4]: http://www.imdb.com/name/nm0000125/?ref_=tt_cl_t1
 [5]: http://www.imdb.com/name/nm0000266/?ref_=tt_cl_t2