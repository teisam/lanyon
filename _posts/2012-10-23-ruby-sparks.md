---
title: Ruby Sparks
author: teisam
layout: post
permalink: /2012/10/23/ruby-sparks.html
categories:
  - film
---
[Ruby Sparks][1] er en film om forfatteren Calvin, som hadde stor suksess med sin første roman, men etter denne kun har greid å utgi enkelte korte noveller.

Som de fleste moderne mennesker som fremstilles på film, så går også Calvin (spilt av [Paul Dano][2]) til terapeut. Selvsagt full av angst og tvil fordi han ikke klarer å begynne på en ny roman. En dag drømmer Calvin om en jente som heter Ruby Sparks, og i påfølgende drømmer utvikles historien om Ruby. Og til slutt våkner Calvin en dag med inspirasjon til å begynne på en ny roman og i påfølgende dager skriver han manisk på skrivemaskinen sin.

En dag Calvin skal på et møte med agenten sin så står Ruby Sparks (spilt av [Zoe Kazan][3]) på kjøkkenet til Calvin. Det viser seg at hva Calvin skriver om Ruby i sin nye roman blir manifestert i den virkelige verden.

Mange vil nok plassere Ruby Sparks i sjangeren romantisk komedie, og jeg kan vel være enig i det om man også slenger på fantasifull. Uansett så tar filmskaperene (regissørene Jonathan Dayton og Valerie Faris, manusforfatter Zoe Kazan) en god idé og utnytter den mesterlig.

Paul Dano passer godt i rollen som den lettere nevrotiske Calvin som har problemer med å gjenskape sin første suksess, mens Zoe Kazan passer bare perfekt som ei dame som på sett og vis blir skapt ut fra ingenting og på mesterlig vis greier å forandre personlighet ut i fra hva Calvin skriver om henne i sin roman.

Anbefales på det sterkeste. Jeg så den flere ganger i løpet av mitt 24-timers leievindu.

 [1]: http://www.imdb.com/title/tt1839492/
 [2]: http://www.imdb.com/name/nm0200452/
 [3]: http://www.imdb.com/name/nm1443740/