---
title: Jack Reacher
author: teisam
layout: post
permalink: /2013/02/23/jack-reacher.html
categories:
  - film
---
[Jack Reacher][1] er første film om bokseriefiguren Jack Reacher, skrevet av den britiske forfatteren [Lee Child][2]. Filmen er basert på [One Shot][3] som er den niende boken i serien, som til nå teller 17 [bøker][4].

Morsomt nok er dette den første boken jeg leste om Jack Reacher. En sommer var jeg innom Narvesen på Nordre i Trondheim for å finne en bok å lese. Leste beskrivelsen bak på boken om at den startet med at Jack Reacher lå på stranden i Miami med en norsk blondine, og jeg tenkte &#8216;vel, Norge&#8217;. Det ble ikke akkurat noe mer om den norske blondinen, men boken ble fort lest og jeg kjøpte kjapt de to andre bøkene jeg kunne finne i Trondheim. Og de jeg ikke fant i Trondheim ble bestilt på Amazon. Så jeg startet med #9 før #7 og #8. Men ellers har jeg lest de i utgivelsesfølge.

Så ja, jeg liker bøkene om Jack Reacher. Synes han er en fascinerende kar som er mesterlig oppbygd av Lee Child. Er det stor litteratur? Nei, så absolutt ikke. Men de er alle sidesnuere som ser ut til å ha blitt gjort gjenstand for grundige bakgrunnsunderssøkelser.

I filmen blir Jack Reacher spilt av [Tom Cruise][5], og filmen starter med at en snikskytter dreper flere mennesker i Pittsburgh. Politiet finner fort sin mistenkte, som bare skriver ned &#8216;Get Jack Reacher&#8217;. Jack kommer selvsagt, og begynner å hjelpe forsvarsadvokaten, spilt av [Rosamund Pike][6], for å nøste opp i saken.

Når det ble annonsert at Tom Cruise skulle spille Jack Reacher var det mange som undret. I bøkene beskrives han som en sterk mann på ca. 2 meter. Tom Cruise er ca. 1,70 meter på sokkelesten. Men i film er alt mulig, og for Jack Reacher er størrelse og styrke uansett en komplementær ferdighet til hans fremste styrke, som er hjernen. Og Tom Cruise er likevel en topptrent person som greier å vise muskler, selv om han er over et hode lavere enn den Reacher fansen av bokserien har sett for seg.

Høyden til Tom Cruise er uansett ikke det jeg har størst problemer med Tom Cruise i rollen som Jack Reacher. Tom Cruise sitt største problem er hans tomcruisehet. Det er noe med mimikken og det lure smilet som blir litt malplassert. Ikke at jeg kan peke ut en kjent skuespiller som hadde passet bedre i rollen, og mitt ønske hadde jo heller vært at de hadde valgt ut en ukjent kar. Men jeg antar at det er litt risikabelt med tanke på satsningen med å filmatisere Jack Reacher. Og sånn sett er jo Tom Cruise et trygt valg.

Likevel liker jeg filmen. God action uten å være hjerneløs, selv om plotet sånn egentlig har lånt litt av [Independence Day][7] (du skjønner det om du har sett begge filmene).

Anbefales.

 [1]: http://www.imdb.com/title/tt0790724/?ref_=fn_al_tt_1
 [2]: http://www.leechild.com
 [3]: http://www.leechild.com/books/one-shot/
 [4]: http://www.leechild.com/books/
 [5]: http://www.imdb.com/name/nm0000129/?ref_=tt_cl_t1
 [6]: http://www.imdb.com/name/nm0683253/?ref_=tt_cl_t2
 [7]: http://www.imdb.com/title/tt0116629/?ref_=fn_al_tt_1